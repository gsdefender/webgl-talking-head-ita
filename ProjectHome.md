Il presente lavoro affronta il problema della realizzazione di un volto tridimensionale, in grado di emulare in maniera fedele la coarticolazione facciale durante il parlato. Tale problema è stato affrontato mettendo a disposizione un’applicazione, nella fattispecie web-based, tramite la cui interazione l’utente può digitare del testo, che verrà pronunciato da una testa parlante.
Per rendere l’animazione più verosimile, è stata prevista la possibilità di tener conto dell’influsso di una particolare emozione nella deformazione del volto della testa parlante sia in maniera interattiva che programmatica, gestita tramite un file XML; quest’ultimo uso può consentire di sottoporre il testo di input ad un software esterno che provi a determinarne la componente emozionale.